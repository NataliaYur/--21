Василь СИМОНЕНКО
08.01.1935!

ЛЕБЕДІ МАТЕРИНСТВА

Мріють крилами з туману лебеді рожеві, 
Сиплють ночі у лимани зорі сургучеві.

Заглядає в шибку казка сивими очима, 
Материнська добра ласка в неї за плечима.

Ой біжи, біжи, досадо, не вертай до хати, 
Не пущу тебе колиску синову гойдати.

Припливайте до колиски, лебеді, як мрії, 
Опустіться, тихі зорі, синові під вії.

Темряву тривожили криками півні, 
Танцювали лебеді в хаті на стіні,

Лопотіли крилати і рожевим пір'ям, 
Лоскотали марево золотим сузір'ям.

Виростеш ти, сину, вирушиш в дорогу, 
Виростуть з тобою приспані тривоги.

У хмельні смеркання мавки чорноброві 
Ждатимуть твоєї ніжності й любові.

Будуть тебе кликать у сади зелені 
Хлопців чорночубих диво-наречені.

Можеш вибирати друзів і дружину, 
Вибрати не можна тільки Батьківщину.

Можна вибрать друга і по духу брата, 
Та не можна рідну матір вибирати.

За тобою завше будуть мандрувати 
Очі материнські і білява хата.

І якщо впадеш ти на чужому полі, 
Прийдуть з України верби і тополі.

Стануть над тобою, листям затріпочуть, 
Тугою прощання душу залоскочуть.

Можна все на світі вибирати, сину, 
Вибрати не можна тільки Батьківщину.


Весна 1962


"Я чую у ночі осінні..."


Я  чую  у  ночі  осінні,
Я  марю  крізь  синій  сніг:
Вростає  туге  коріння
У  землю  глевку  із  ніг.

Стають  мої  руки  віттям,
Верхів'ям  чоло  стає,
Розкрилося  ніжним  суцвіттям
Збентежене  серце  моє.

Вростаю  у  небо  високе,
Де  зорі  -  жовті  джмелі,
І  чую:  пульсують  соки
У  тіло  моє  з  землі.

Зі  мною  говорять  могили
Устами  колишніх  людей,
І  їх  нерозтрачені  сили
Пливуть  до  моїх  грудей.

О  земле  жорстока  і  мила,
Ковтнула  ти  їхні  дні  -
Усе,  що  вони  любили,
Віддай  долюбить  мені!

Усе,  що  вони  не  домріяли
У  чорному  гвалті  боїв,
Хай  клекотом  і  завіями
Ввірветься  в  думки  мої!

Вслухайтеся,  земле  і  небо,
У  рокіт  страждань  моїх  -  
Живу  не  лише  для  себе,
Я  мушу  жити  й  за  них. 
